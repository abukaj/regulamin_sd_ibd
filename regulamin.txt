Regulamin Samorządu Doktorantów Instytutu Biologii Doświadczalnej im. M. Nenckiego PAN


Rozdział I
Postanowienia ogólne

§ 1

Samorząd Doktorantów Instytutu Biologii Doświadczalnej im. M. Nenckiego PAN, zwany dalej Samorządem, jest zrzeszeniem doktorantów Instytutu Biologii Doświadczalnej im. M. Nenckiego PAN, zwanego dalej Instytutem.


§ 2

Samorząd działa na podstawie Statutu Polskiej Akademii Nauk, Statutu Instytutu Biologii Doświadczalnej im. M. Nenckiego Polskiej Akademii Nauk, Regulaminu Samorządu Doktorantów Polskiej Akademii Nauk i niniejszego Regulaminu Samorządu Doktorantów Instytutu Biologii Doświadczalnej im. M. Nenckiego PAN, zwanego dalej Regulaminem.  Działalność Samorządu opiera się na współpracy z władzami Instytutu.


§ 3

Samorząd Doktorantów Instytutu Biologii Doświadczalnej im. M. Nenckiego PAN tworzą wszyscy uczestnicy studiów doktoranckich organizowanych przez Instytut.


§ 4

1. Członkowie Samorządu mają prawo do:
a) uczestniczenia w pracach Samorządu,
b) zgłaszania opinii i wniosków do Rady Samorządu,
c) korzystania z urządzeń i pomieszczeń Samorządu na zasadach określonych przez jego organy w odrębnych przepisach,
d) biernego i czynnego prawa wyborczego do organów Samorządu.

2. Członkowie Samorządu zobowiązani są do przestrzegania Regulaminu i uchwał władz Samorządu.


§ 5

1. Utrata członkostwa w Samorządzie następuje w razie:
a) (uchylony)
b) utraty statusu uczestnika studiów doktoranckich organizowanych przez Instytut, lub
c) pisemnej rezygnacji z członkostwa przekazanej Przewodniczącemu Samorządu, lub
d) śmierci.


§ 6

1. Samorząd działa poprzez swoje organy.
2. Organami Samorządu są: Rada Samorządu Doktorantów oraz Przewodniczący Samorządu.
3. Organy Samorządu są wyłącznym reprezentantem ogółu uczestników studiów doktoranckich prowadzonych w Instytucie.


§ 7

1. Samorząd działając poprzez swoje organy:
a) broni praw doktorantów,
b) reprezentuje interesy doktorantów w Instytucie i poza nim,
c) wyraża opinię społeczności doktorantów z własnej inicjatywy i na prośbę władz Instytutu,
d) występuje z wnioskami do władz Instytutu,
e) uczestniczy, poprzez swoich przedstawicieli, w rozszerzonym Kolegium Instytutu,
f) uczestniczy, poprzez swoich przedstawicieli, w posiedzeniach Rady Naukowej,
g) może prowadzić działalność socjalno-bytową, społeczną, kulturową, oświatową, naukową i sportową.


§ 7a

1. Ilekroć mowa o podaniu informacji do publicznej wiadomości przez Organy Samorządu, należy przez to rozumieć:
a) rozesłanie informacji pocztą elektroniczną z adresu sd@nencki.gov.pl poprzez listę dyskusyjną doktoranci@nencki.gov.pl i/lub
b) umieszczenie informacji na stronie WWW Samorządu,
c) umieszczenie informacji na tablicy ogłoszeń Samorządu,
d) umieszczenie informacji na wszystkich portalach społecznościowych oficjalnie wykorzystywanych przez Samorząd.

2. Każda informacja podana do publicznej wiadomości powinna mieć angielską wersję językową.  Dodatkowo może zostać podana również jej polska wersja językowa.

3. Każda informacja podana do publicznej wiadomości powinna być podpisana imieniem, nazwiskiem i funkcją pełnioną w Samorządzie.



Rozdział II
Rada Samorządu Doktorantów

§ 8

1. Rada Samorządu Doktorantów, zwana dalej Radą, jest organem uchwałodawczym Samorządu.


§ 9

1. W skład Rady wchodzą członkowie Samorządu - delegaci.

2. Liczba mandatów delegatów obliczana jest przez podział liczby członków Samorządu na dzień powołania Komisji Wyborczej przez 20 (dwadzieścia) i zaokrąglenie do najbliższej liczby całkowitej, jednak nie mniej niż 5 (pięć) mandatów.

3. (uchylony)

4. (uchylony)

5. (uchylony)

§ 10

1. Kadencja Rady trwa 1 rok, rozpoczyna się 1 stycznia i kończy się 31 grudnia.

2. Kadencja nowej Rady może trwać krócej niż rok gdy działający na mocy § 11 ust. 17 wskaże poczatek rozpoczęcia kadencji nowej Rady.


§ 11

1. Wybory do Rady ogłasza ustępująca Rada.

2. Do przeprowadzenia głosowań Rada powołuje Komisję Wyborczą spośród członków Samorządu, w terminie nie później niż 35 dni przed planowanym rozpoczęciem kadencji nowej Rady.

3. Komisja Wyborcza liczy co najmniej trzy osoby, lecz nie więcej niż pięć.

4. Komisja Wyborcza, w ciągu 7 dni od powołania, podaje do publicznej wiadomości:
a) liczbę mandatów,
b) termin wyborów,
c) sposób zgłaszania kandydatów,
d) co najmniej 14-dniowy termin zgłaszania kandydatów.

5. Komisja Wyborcza podaje do publicznej wiadomości formę wyborów oraz listę kandydatów do Rady nie później niż na 7 dni przed wyborami.  Od rozpoczęcia wyborów do ich zakończenia nie może upłynąć więcej niż 7 dni.

6. Wyboru delegatów do Rady dokonują członkowie Samorządu.

6a. Jeśli liczba kandydatów do Rady jest mniejsza lub równa liczbie mandatów delegatów, za wybranych do Rady uznaje się wszystkich kandydatów bez przeprowadzania wyborów.

7. Komisja Wyborcza rozstrzyga protesty i wynikłe wątpliwości związane z przebiegiem wyborów, w terminie nie przekraczającym 7 dni od ogłoszenia wyników wyborów.

8. Wybory powinny zakończyć się nie później niż 7 dni przed planowanym rozpoczęciem kadencji nowej Rady.

9. Czynne prawo wyborcze mają wszyscy członkowie Samorządu,

9a. Bierne prawo wyborcze mają wszyscy Samorządu, z wyłączeniem członków Komisji Wyborczej.

10. Każdy posiadający bierne prawo wyborcze ma prawo zgłosić swoją kandydaturę Komisji Wyborczej w trybie ogłoszonym zgodnie z ust. 4.

11. Wyboru delegatów do Rady dokonuje się w głosowaniu tajnym na poszczególnych kandydatów, za okazaniem legitymacji.  Każdy głosujący może oddać głos na jednego lub więcej kandydatów – nie więcej jednak niż wynosi liczba mandatów, albo wstrzymać się od głosu.

12. Wyniki głosowania ogłasza Komisja Wyborcza w terminie nie przekraczającym 2 dni roboczych od jego zakończenia.  Wyniki wyborów zostają podane do publicznej wiadomości oraz do wiadomości Kierownika Studiów Doktoranckich i Dyrektora Instytutu.

13. Za wybranych do Rady Samorządu uważa się tych kandydatów, którzy otrzymali najwięcej oddanych głosów.  Jeżeli dwóch lub więcej kandydatów otrzymało równą ilość głosów uprawniającą do uzyskania mandatu i kandydatów tych jest więcej niż mandatów do uzyskania, o pierwszeństwie rozstrzyga losowanie przeprowadzane przez 3 członków Komisji Wyborczej, z możliwością udziału zainteresowanych kandydatów.  Przebieg losowania uwzględnia się w protokole wyborczym.

14. Jeżeli w wyniku wyborów pozostał co najmniej jeden nieobsadzony mandat delegata, niezwłocznie rozpoczyna się procedurę wyborów uzupełniających w celu obsadzenia wolnego mandatu lub mandatów.

14a. Do wyborów uzupełniających stosuje się odpowiednio przepisy ust. 1-13, przy czym:
a) termin wskazany w ust. 2 zamienia się na termin 15 dni od rozpoczęcia kadencji Rady,
b) (uchylony),
c) wszystkie pozostałe terminy wymienione w § 11 ust. 4, 5, 7 i 8 mogą zostać skrócone.  Poszczególne terminy ustala Komisja Wyborcza i podaje do publicznej wiadomości.

15. Mandaty nieobsadzone podczas wyborów uzupełniających pozostają nieobsadzone do końca kadencji Rady.

16. (uchylony)

17. W razie braku Rady, czynności przewidziane w ust. 1-2 może przeprowadzić:
a) Przewodniczący Samorządu, lub
b) Wiceprzewodniczący Samorządu - po bezskutecznej próbie wezwania do tego osoby wymienionej w lit. a), lub
c) co najmniej 5 (pięciu) członków Samorządu - po bezskutecznej próbie wezwania do tego osób wymienionych w lit. a)-b).

18. Korzystając z ust. 17 wskazuje się poczatek rozpoczęcia kadencji nowej Rady tak, by zachować terminy określone w ust. 1-12.


§ 12

1. Mandat delegata do Rady wygasa w razie:
a) pisemnej rezygnacji przekazanej Przewodniczącemu Samorządu, lub
b) ustania jego członkostwa w Samorządzie, lub
c) odwołania w drodze referendum przez członków Samorządu, lub
d) orzeczenia przez Radę niezdolności do pełnienia obowiązków delegata trwającej przez okres dłuższy niż 4 miesiące, lub
e) rozwiązania Rady, lub
f) zakończenia kadencji Rady.

2. W razie wygaśnięcia mandatu, mandat przejmuje następny kandydat z największą liczbą głosów uzyskanych w wyborach.

3. Jeśli nie ma osoby wskazanej w ust. 2 mandat pozostaje nieobsadzony do końca kadencji Rady.

4. (uchylony).


§ 13

1. Referendum, o którym mowa w § 12 ust. 1 lit. c) przeprowadza Komisja Wyborcza powołana przez Radę:
a) na wniosek co najmniej 1/4 ogólnej liczby uprawnionych do głosowania w referendum, lub
b) z inicjatywy Rady.

2. Wynik referendum jest wiążący, jeżeli w referendum udział wzięło co najmniej 50% uprawnionych do głosowania.

3. Do głosowania w referendum uprawnieni są wszyscy, którzy byliby uprawnieni do głosowania na tego delegata, gdyby wybory delegatów do Rady odbywały się w terminie referendum.


§ 14

W zakresie pełnienia swego mandatu delegat do Rady zobowiązany jest brać czynny udział w jej pracach.


§ 15

1. Rada obraduje na posiedzeniach.

2. Posiedzenia przebiegają według porządku zaproponowanego przez zwołującego posiedzenie.

3. Każdy delegat do Rady, za zgodą prowadzącego posiedzenie, może wprowadzić do porządku posiedzenia zgłoszone przez siebie zagadnienie w trakcie posiedzenia.

4. Pomiędzy kolejnymi posiedzeniami Rady nie powinno upłynąć więcej niż 90 dni.


§ 16

1. Posiedzenie Rady zwołuje Przewodniczący Samorządu:
a) z własnej inicjatywy, lub
b1) na wniosek co najmniej połowy delegatów do Rady, lub
b2) na wniosek co najmniej 20% ogólnej liczby członków Samorządu, lub
c1) na pisemny wniosek Kierownika Studiów Doktoranckich, lub
c2) na pisemny wniosek Dyrektora Instytutu.

2. W przypadkach określonych w ust. 1 lit. b1)-c2), Przewodniczący Samorządu jest zobowiązany zwołać posiedzenie Rady w ciągu 14 dni od dnia otrzymania wniosku.

2a. Po upływie przynajmniej 120 dni od ostatniego posiedzenia Rady, posiedzenie może zostać zwołane przez Kierownika Studiów Doktoranckich.

3. Ustępujący Przewodniczący Samorządu zwołuje pierwsze posiedzenie nowo wybranej Rady nie później niż 15 stycznia.

4. Porządek obrad pierwszego posiedzenia Rady winien obejmować wybór nowego Przewodniczącego Samorządu, Wiceprzewodniczącego Samorządu i Sekretarza Rady.

5. W razie nie wybrania Przewodniczącego Samorządu na pierwszym posiedzeniu Rady, nowo wybrana Rada zobowiązana jest do wybrania Przewodniczącego Samorządu w terminie nie przekraczającym 14 dni od pierwszego posiedzenia Rady, pod rygorem rozwiązania Rady.

6. Zwołujący posiedzenie zobowiązany jest podać do publicznej wiadomości termin, miejsce i proponowany porządek obrad, nie później niż na 3 dni przed wyznaczoną datą posiedzenia.

7. W szczególnych przypadkach wymagających niezwłocznego posiedzenia Rady termin wykonania czynności określonej w ust. 6 uważa się za zachowany, pod warunkiem niezwłocznego jej wykonania.


§ 17

1. Posiedzenia Rady są jawne, chyba że Rada zwykłą większością głosów w obecności co najmniej połowy członków postanowi inaczej.

2. Oprócz delegatów do Rady w posiedzeniach mają prawo brać udział, z głosem doradczym, inni członkowie Samorządu oraz zaproszeni przez delegatów goście.

3. W głosowaniach Rady prawo głosu przysługuje wyłącznie delegatom do Rady.


§ 18

1. (uchylony)

2. Posiedzenie Rady prowadzi:
a) Przewodniczący Samorządu, lub
b) delegat do Rady wskazany przez Przewodniczącego Samorządu - w przypadku nieobecności osoby wymienionej w lit. a), lub
c) Wiceprzewodniczący Samorządu - w przypadku nieobecności osób wymienionych w lit. a)-b), lub
d) delegat do Rady wskazany przez Wiceprzewodniczącego Samorządu - w przypadku nieobecności osób wymienionych w lit. a)-c), lub
e) delegat do Rady wyznaczony przez Radę do pełnienia tej funkcji zwykłą większością głosów - w przypadku nieobecności osób wymienionych w lit. a)-d).

3. Posiedzenie Rady protokołuje Sekretarz Rady.  W przypadku nieobecności na posiedzeniu Sekretarza Rady, posiedzenie protokołuje osoba wyznaczona przez prowadzącego posiedzenie.

4. Protokół podlega zatwierdzeniu przez Przewodniczącego Samorządu lub osobę pełniącą jego obowiązki i jest wysyłany drogą elektroniczną do wszystkich członków Rady.

5. Zatwierdzony protokół osoby wyznaczone w ust. 2 i 3 podpisują na początku następnego posiedzenia.

6. Podpisane protokoły z posiedzeń Rady są jawne.

7. Podpisany protokół z posiedzenia Rady zostaje:
a) włączony do dokumentacji pracy Samorządu,
b) opublikowany na stronie WWW Samorządu.

8. Publikację protokołu z posiedzenia Rady podaje się do publicznej wiadomości.


§ 19

1. Uchwały Rady zapadają w głosowaniu jawnym, zwykłą większością głosów, w obecności co najmniej połowy delegatów, chyba że Regulamin przewiduje inaczej.

2. Na wniosek co najmniej dwóch delegatów prowadzący posiedzenie zarządza głosowanie tajne w określonej sprawie.

3. W sprawach personalnych Rada podejmuje uchwały w głosowaniach tajnych.

4. O niezdolności do pełnienia obowiązków Rada orzeka większością 2/3 głosów ogólnej liczby delegatów do Rady.

5. Sposób głosowania określa prowadzący posiedzenie.

6. Wyniki głosowania protokołuje się, załączając do protokołu treść głosowanych uchwał.


§ 20

1. Do kompetencji Rady należy określenie kierunków działania Samorządu, a w szczególności:
a) wybór i odwołanie Przewodniczącego Samorządu, Wiceprzewodniczącego Samorządu i Sekretarza Rady,
b) wybór i odwołanie przedstawicieli Samorządu w Radzie Naukowej Instytutu,
c) wybór i odwołanie pełnomocników Rady,
d) wybór i odwołanie sekcji zadaniowych,
e) zmiana Regulaminu,
f) organizacja pracy Samorządu,
g) współpraca z organami Instytutu w sprawach należących do zakresu działania Samorządu,
h) wyłączne prawo do wyrażania opinii Samorządu,
i) podejmowanie działań na rzecz pozytywnych zmian sytuacji doktorantów oraz przestrzegania ich praw,
j) podejmowanie inicjatyw sprzyjających integracji środowiska doktorantów i rozwojowi współpracy koleżeńskiej w ramach Instytutu i poza nim,
k) powoływanie spośród członków samorządu Pełnomocników realizujących określone zadania, wyznaczając zakres ich kompetencji oraz termin wygaśnięcia pełnomocnictwa.



Rozdział III
Przewodniczący Samorządu, Wiceprzewodniczący Samorządu, Sekretarz Rady

§ 21

1. Do obowiązków Przewodniczącego Samorządu należy w szczególności:
a) kierowanie pracami Rady,
b) reprezentowanie Samorządu, w szczególności wobec władz Instytutu i innych podmiotów społeczności Instytutu, a także wobec władz samorządowych i państwowych organów administracji oraz podmiotów gospodarczych,
c) przyjmowanie skarg doktorantów dotyczących konfliktów między opiekunami naukowymi a doktorantami i przedstawienie ich Kierownikowi Studiów Doktoranckich lub, w przypadku jego nieobecności, Przewodniczącemu Rady Naukowej,
d) czuwanie nad przestrzeganiem przez organy Samorządu postanowień niniejszego Regulaminu i innych przepisów prawa,
e) wyznaczanie osób do realizacji uchwał Rady oraz ich nadzorowanie,
f) dysponowanie środkami finansowymi Samorządu,

2. Przewodniczący Samorządu działa zgodnie z uchwałami Rady podjętymi w zakresie jej kompetencji, za swoją pracę odpowiada przed Radą.


§ 21a

1. Wiceprzewodniczący Samorządu wchodzi w prawa i obowiązki Przewodniczącego Samorządu w razie:
a) wakatu na funkcji Przewodniczącego Samorządu, lub
b) upoważnienia przez Przewodniczącego Samorządu - w zakresie określonym w upoważnieniu, lub
c) braku możliwości udziału Przewodniczącego Samorządu w zaplanowanych pracach Samorządu - w zakresie, w jakim udział Przewodniczącego Samorządu jest w tych pracach konieczny, lub
d) braku możliwości skontaktowania się z Przewodniczącym Samorządu - w zakresie, w jakim niezwłoczne działanie Przewodniczącego Samorządu jest konieczne, lub
e) uzasadnionego podejrzenia uchylania się Przewodniczącego Samorządu od wypełnienia obowiązków określonych w Regulaminie - w zakresie, w jakim działanie Przewodniczącego Samorządu jest przez Regulamin wymagane.

2. Wiceprzewodniczący Samorządu zobowiązany jest niezwłocznie powiadomić Przewodniczącego Samorządu o każdym zastosowaniu ust. 1.  Na żądanie Przewodniczącego Samorządu, Wiceprzewodniczący Samorządu zobowiązany jest do złożenia szczegółowego raportu.

3. W razie braku w Regulaminie odpowiedniego zapisu dotyczącego funkcji Wiceprzewodniczącego Samorządu, stosuje się zapis dotyczący funkcji Przewodniczącego Samorządu.


§ 22

1. Przewodniczącego Samorządu powołuje Rada spośród swego grona.

2. Prawo zgłaszania kandydatów na Przewodniczącego Samorządu przysługuje wszystkim delegatom do Rady obecnym na posiedzeniu.  Wymagana jest zgoda kandydata na kandydowanie.

3. Wybory Przewodniczącego Samorządu odbywają się przez głosowanie tajne na poszczególnych kandydatów.  Każdy delegat może oddać głos na jednego kandydata lub wstrzymać się od głosu.

4. Wybrany zostaje kandydat, który otrzymał najwięcej głosów, nie mniej jednak niż połowę głosów ważnych.  Jeżeli żaden z kandydatów nie otrzymał w pierwszej turze wymaganej większości głosów, przeprowadza się drugą turę, w której biorą udział kandydaci, którzy otrzymali kolejno pierwszą i drugą największą liczbę głosów.  W przypadku niedokonania wyboru w drugiej turze, procedurę wyborczą wyboru Przewodniczącego Samorządu powtarza się do skutku.

4a. Przewodniczący Samorządu rozpoczyna pełnienie funkcji z chwilą wyboru.

5. Do funkcji Sekretarza Rady ust. 1-4a stosuje się odpowiednio.


§ 23

1. Rada może odwołać Przewodniczącego Samorządu, Wiceprzewodniczącego Samorządu lub Sekretarza Rady w głosowaniu większością 2/3 głosów ogólnej liczby delegatów do Rady.  Wymaganą liczbę głosów zaokrągla się do najbliższej nie większej liczby całkowitej.


§ 24

1. Przewodniczący Samorządu pełni swoją funkcję do czasu:
a) wyboru nowego Przewodniczącego Samorządu przez nową Radę, lub
b) utraty statusu delegata do Rady w sposób inny niż § 12 ust. 1 lit. d)-f), lub
c) odwołania zgodnie z § 23, lub
d) złożenia pisemnej rezygnacji, lub
e) orzeczenia przez Radę trwałej niezdolności do pełnienia obowiązków Przewodniczącego Samorządu.

2. Wybór nowego Przewodniczącego Samorządu przez nową Radę skutkuje zakończeniem pełnienia funkcji przez Wiceprzewodniczącego Samorządu wybranego przez poprzednią Radę nawet jeżeli nie dokonano wyboru nowego Wiceprzewodniczącego Samorządu.

3. Sytuacja w której doszłoby do pełnienia funkcji Przewodniczącego Samorządu i Wiceprzewodniczącego Samorządu przez jedną osobę skutkuje zakończeniem pełnienia funkcji Wiceprzewodniczącego Samorządu przez tę osobę.

4. Do funkcji Sekretarza Rady zapisy ust. 1 stosuje się odpowiednio.  Wybór nowego Przewodniczącego Samorządu przez nową Radę nie skutkuje zakończeniem pełnienia funkcji przez Sekretarza Rady wybranego przez poprzednią Radę.


§ 25

1. Jeżeli Przewodniczący Samorządu przestanie pełnić funkcję na podstawie zapisu innego niż § 24 ust. 1 lit. a), Rada niezwłocznie powołuje nowego Przewodniczącego Samorządu w trybie określonym w § 22.



Rozdział IV
Sekcje zadaniowe

§ 26

1. Sekcje Zadaniowe Samorządu, zwane dalej Sekcjami, są powoływane w celu usprawnienia działania Samorządu i działają w ramach uprawnień przekazanych im przez Radę.

2. Sekcje powołuje i odwołuje Rada.


§ 27

1. Sekcje pracują na zasadach zatwierdzonych przez Radę.


§ 28

1. W skład Sekcji wchodzą delegaci do Rady i pełnomocnicy Rady.

2. Pełnomocnikiem Rady nazywa się będącego członkiem Sekcji członka Samorządu nie będącego delegatem do Rady.


§ 29

1. Rada może odwoływać i powoływać członków Sekcji.


§ 30

1. Kierownika Sekcji powołuje Rada.

2. Jeżeli kierownikiem Sekcji jest pełnomocnik Rady, Rada wyznacza delegata do Rady odpowiedzialnego za kontakt pomiędzy Radą a Kierownikiem Sekcji.


§ 31

1. Do podstawowych obowiązków Kierownika Sekcji należy:
a) kierowanie pracami Sekcji,
b) w sytuacjach nagłych podejmowanie decyzji, w porozumieniu z Przewodniczącym Samorządu, w sprawach będących w kompetencji Sekcji.
c) sprawozdawanie z prac sekcji raz na kwartał do oceny Przewodniczącego Samorządu.

2. W razie negatywnej oceny działalności Sekcji Kierownik może zostać odwołany przez Radę.



Rozdział V
(uchylony)

§ 32 (uchylony)



Rozdział VI
Przedstawiciele Doktorantów w Radzie Naukowej Instytutu.

§ 33

1. Samorządu Doktorantów Instytutu wybiera spośród swoich członków Przedstawiciela doktorantów w Radzie Naukowej Instytutu.

2. Przedstawiciel doktorantów w Radzie Naukowej Instytutu jest reprezentantem doktorantów i bierze udział w posiedzeniach Rady Naukowej z głosem stanowiącym.

3. Po zakończeniu procedury wyboru Przedstawiciela doktorantów w Radzie Naukowej Instytutu Rada Samorządu zobowiązana jest podjąć zgodną z jej wynikiem uchwałę o wyborze Przedstawiciela doktorantów w Radzie Naukowej Instytutu.

4. Sposób wyboru Przedstawiciela doktorantów w Radzie Naukowej Instytutu określa Rada Samorządu w drodze uchwały.  Dopuszcza się możliwość określenia sposobu wyboru w uchwale o której mowa w ust. 3.

5. Kadencja Przedstawiciela w Radzie Naukowej Instytutu rozpoczyna się z chwilą określoną w uchwale, o której mowa w ust. 3.

6. Mandat Przedstawiciela doktorantów w Radzie Naukowej Instytutu wygasa na skutek:
a) (uchylony),
b) złożenia rezygnacji Przewodniczącemu Samorządu, lub
c) ustania jego członkostwa w Samorządzie, lub
d) nieuczestniczenia w pracach Rady Naukowej Instytutu przez okres dłuższy niż 180 dni, lub
e1) skazania prawomocnym wyrokiem za umyślne przestępstwo, lub
e2) skazania prawomocnym wyrokiem za umyślne przestępstwo skarbowe, lub
f) końca roku kalendarzowego, w którym został on wybrany, lub
g) odwołania na zasadach określonych w § 23 ust. 1.

7. W przypadku wygaśnięcia mandatu Przedstawiciela Doktorantów w Radzie Naukowej Instytutu Rada Samorządu niezwłocznie podejmuje prace nad uchwałą określoną w ust. 3.  § 16 ust. 7 stosuje się jedynie w przypadku uzasadnionej konieczności niezwłocznego podjęcia uchwały.



Rozdział VII
Postanowienia końcowe

§ 34

1. Regulamin może być zmieniony uchwałą Rady podjętą w głosowaniu, większością co najmniej 2/3 głosów wszystkich delegatów do Rady.  Wymaganą liczbę głosów zaokrągla się do najbliższej nie mniejszej liczby całkowitej.

2. O każdej zmianie w Regulaminie Przewodniczący Samorządu zobowiązany jest poinformować Kierownika Studiów Doktoranckich oraz Dyrektora Instytutu.


§ 35

1. Sprawy nieuregulowane w Regulaminie rozstrzyga Przewodniczący Samorządu w oparciu o przepisy Kodeksu Postępowania Administracyjnego oraz innych właściwych dla tych spraw aktów prawnych.

2. W celu rozstrzygnięcia sprawy, Przewodniczący Samorządu może zwołać posiedzenie Rady.


§ 36

Regulamin wchodzi w życie z dniem podpisania go przez wszystkich członków Rady.




Warszawa, 2 marca 2006 Rada Samorządu Doktorantów IBD PAN
Ksenia Meyza
Marek Wypych
Kamila Duniec
Dorota Supłat
Marcin Wawrzyniak
Elżbieta Kocik
Kinga Szydłowska
Małgorzata Śliwińska
Bogusz Kulawiak




Zmiany w Regulaminie: § 12, pkt. 2, 4, 5; § 17, pkt. 6, 7; § 19 pkt. 3, 4, 5; § 20, pkt. 3; § 22, pkt. 1g, 1h; § 23, pkt. 23
Warszawa, 25 stycznia 2006 Rada Samorządu Doktorantów IBD PAN
Małgorzata Śliwińska
Katarzyna Biegańska
Elżbieta Kocik
Aneta Kwiatkowska
Dominika Malińska
Gabriela Schneider
Konrad Gabrusiewicz
Marcin Wawrzyniak
Marek Wypych




Zmiany w Regulaminie: § 22, pkt. 1
Warszawa, 3 lutego 2009 Rada Samorządu Doktorantów IBD PAN
Seweryn Bajer
Magdalena Lebiedzińska
Małgorzata Statkiewicz
Dorota Gierej
Paulina Jedynak
Marzena Stefaniuk
Maciej Czerkies
Anna Łukasik
Maciej Gawlak
Marcin Mazurkiewicz




Zmiany w Regulaminie: § 12, pkt. 13
Warszawa, 10 listopada 2010 Rada Samorządu Doktorantów IBD PAN
Dorota Gierej
Paulina Jedynak
Maciej Czerkies
Andrzej Foik
Marta Mikosz
Justyna Karolczak
Marta Wojewoda
Dorota Kulesza
Katarzyna Wierzbicka
Katarzyna Żybura-Broda
Małgorzata Figiel




Zmiany w Regulaminie: § 7, pkt. 7; § 10, pkt. 2, 3; § 11, pkt. 2, 8, 9, 10, 12, 13; § 13, pkt. 1, 2; § 15, pkt. 3, 4; § 16, pkt. 1, 3, 5, 6; § 18, pkt. 3, 5; § 20, pkt. 1; § 21, pkt. 1, 2, 3; § 22, pkt. 2, 4, 5; § 23, pkt. 1; § 24, pkt. 1; § 26, pkt. 1, 2; § 27, pkt. 1; § 28, pkt. 1, 2; § 29, pkt. 1; § 30, pkt. 1; § 31, pkt. 1, 2; § 32, pkt. 1, 2; § 33, pkt. 1, 2, 3, 4, 5, 6, 7
Warszawa, 5 grudnia 2014 Rada Samorządu Doktorantów IBD PAN
Tomasz Bednarski
Agnieszka Topolska-Woś
Beata Kądziołka
Weronika Duda
Wioleta Dudka-Ruszkowska
Katarzyna Konarzewska
Ilona Kotlewska-Kowalska
Tomasz Lebitko
Agnieszka Płóciennikowska
Alicja Puścian
Karolina Rokosz
Olga Sakharczuk
Ewa Szczęsna
Marcin Woś
Magdalena Chojnacka




Zmiany w Regulaminie: § 2; § 5 ust. 1 lit. a)-d); § 7a; § 9; § 11 ust. 2, 4, 5, 7, 9-10, 12-14a, 16, 17; § 12 ust. 1, 3; § 13; § 15 ust. 2-4; § 16 ust. 1-2a, 4-7; § 18; § 19 ust. 2, 4-6; § 20 ust. 1 lit. a); tytuł Rozdziału III; § 21 ust. 1 lit. c); § 21a; § 22 ust. 4a, 5; § 23; § 24; § 25; § 28; § 29; § 30; § 31 ust. 1 lit. c), ust. 2; § 33 ust. 1, 3-7; § 34.
Zmiany w Załączniku nr 1 do Regulaminu: § 5 ust. 1
Warszawa, 24 listopada 2016 Rada Samorządu Doktorantów IBD PAN
Przewodnicząca Samorządu Barbara Juraszek
Wiceprzewodnicząca Samorządu Joanna Czarnecka
Sekretarz Rady Michał Czerwiński
Delegat do Rady Marcin Herok
Delegat do Rady Jakub Kowalski
Delegat do Rady Shamba Mondal
Delegat do Rady Paulina Patalas-Krawczyk
Delegat do Rady Barbara Sobiak
Delegat do Rady Karolina Stępniak
Delegat do Rady Anna Strzeszewska




Zmiany w Regulaminie: § 11 ust. 4 lit. d), ust. 6a.
Warszawa, 23 stycznia 2017 Rada Samorządu Doktorantów IBD PAN
Przewodnicząca Samorządu Joanna Czarnecka
Delegat do Rady Svitlana Antoniuk
Delegat do Rady Barbara Juraszek
Delegat do Rady Bernadeta Michalska
Delegat do Rady Karolina Stępniak
Delegat do Rady Kacper Adam Walentynowicz




Zmiany w Regulaminie: §7a ust. 1 lit. a), §9 ust. 2, §11 ust. 11, ust. 14a lit. b)-c), §12 ust. 4.
Warszawa, 6 listopada 2017 Rada Samorządu Doktorantów IBD PAN
Przewodnicząca Samorządu Joanna Czarnecka
Wiceprzewodnicząca Samorządu Barbara Juraszek
Delegat do Rady Marcin Herok
Delegat do Rady Karolina Stępniak
Delegat do Rady Svitlana Antoniuk
Delegat do Rady Bernadeta Michalska
Delegat do Rady Karolina Stępniak
Delegat do Rady Kacper Adam Walentynowicz
Delegat do Rady Michał Niziołek
Delegat do Rady Patrycja Kruk




Zmiany w Regulaminie: §7a ust. 2, §9 ust. 2, ust. 4, §11 ust. 2, ust. 8-10, ust. 15, §18 ust. 7-8.
Warszawa, 12 lutego 2018 Rada Samorządu Doktorantów IBD PAN
